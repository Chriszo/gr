## Σύντομη βιογραφία του Douglas Engelbart

Ο Douglas Engelbart ήταν ένας Αμερικανός μηχανικός και εφευρέτης. Θεωρείται από τους πρωτοπόρους των υπολογιστών και του διαδικτύου. Είναι ευρύτερα γνωστός για το έργο του στον τομέα της επικοινωνίας ανθρώπου-υπολογιστή, έργο που οδήγησε στην δημιουργία του ποντικιού και την ανάπτυξη του υπερκειμένου (Hypertext) και των δικτύων υπολογιστών, ενώ αποτέλεσε και πρόδρομο των γραφικών διεπαφών χρήστη. 

Στις αρχές της δεκαετίας του 50, αποφάσισε να αφοσιωθεί στο να "κάνει τον κόσμο ένα καλύτερο μέρος". Συνειδητοποίησε ότι η πολυπλοκότητα των προβλημάτων στον κόσμο διαρκώς αυξανόταν και οποιαδήποτε προσπάθεια για την βελτίωση του κόσμου θα απαιτούσε την συνεργασία και τον συντονισμό ομάδων ανθρώπων και την επάυξηση της ανθρώπινης νοημοσύνης με την ανάπτυξη μεθόδων συλλογικής νοημοσύνης. Πίστευε ότι ο υπολογιστής θα αποτελέσει βασικό εργαλείο για την μελλοντική γνώση και την επίλυση των προβλημάτων. 'Ηταν υποστηρικτής της χρησιμοποίησης των υπολογιστών και των δικτύων υπολογιστών στην προσπάθεια επίλυσης των διαρκώς πιο πολύπλοκων προβλημάτων.

Με την καθοδήγηση του Engelbart, υλοποιήθηκαν από το Ερευνητικό κέντρο επαύξησης του SRI International διάφορες τεχνολογίες που σήμερα πλέον βρίσκονται σε ευρεία χρήση. Τέτοιες τεχνολογίες αποτελούν το ποντίκι του υπολογιστή, οι bitmapped οθόνες, το υπερκείμενο. Όλες αυτές οι τεχνολογίες παρουσιάστηκαν στο "The Mother of all Demos" το 1968.

Το 1988 ο Engelbart και η κόρη του, ίδρυσαν το Ινστιτούτο Doug Engelbart, ώστε να προβάλλει το όραμα του και ιδαίτερα στους κύκλους του πανεπιστημίου Stanford. Τον Δεκέμβριο του 2000, ο Engelbart τιμήθηκε από τον πρόεδρο των ΗΠΑ Μπιλ Κλίντον με το εθνικό μετάλλιο της Τεχνολογίας, τον ύψιστο τίτλο τιμής για την τεχνολογία. Τον Δεκέμβριο του 2008 τιμήθηκε από την SRI στο πλαίσιο της επετείου για τα 40 χρόνια του "Mother of all Demos".
